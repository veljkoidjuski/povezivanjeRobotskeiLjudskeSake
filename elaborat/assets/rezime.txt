У овом раду приказан је досадашњи напредак секције роботике Средње техничке школе Сомбор на путу до осмишљања бесконтактног интерфејса људске и роботске шаке посредством веб-камера и опонашања покрета људске шаке роботском. Предмет истраживања јесте могућност остваривања таквог интерфејса, а циљ јесте успоставити такав интерфејс.  У оквиру рада конструисан је модел леве шаке, од свакодневних материјала, чију покретљивост обезбеђују серво мотори. Конструисан је и нарочит систем камера који прикупља слике прикладне за предвиђену обраду. Ради управљања шаком, осмишљена је математичка апроксимација кретања врха прста шаке. Обезбеђен је серијски интерфејс рачунара и микроконтролерске платформе Arduino Uno. Утврђен је шаблон по ком рачунар прослеђује бројеве микроконтролеру и постигнута нумеричка контрола шаке. Методом сингуларне декомпозиције матрице успешно је рачунарски реализована тријангулација означене тачке на основу симултаних слика двају камера, што ће уз поменути математички модел фитован кроз тачке на трајекторији прста и одговарајућу анализу слике у даљем раду омогућити генерацију управљачких бројева за шаку. Да би се остварила планирана веза између роботске и људске шаке и испунио циљ пројекта потребно је још реализовати анализу слике шаке. За испуњење циља пројекта сматра се да је довољно уколико се тај проблем реши сегментацијом слике по боји, а преостало доступно време за рад након тога треба посветити елиминацији фактора боје.
